---
ref: specialization
title: "Κατευθύνσεις"
excerpt: "Α. Πληροφορική – Ανθρωπιστικές και Κοινωνικές Επιστήμες

Οι εφαρμογές της Πληροφορικής στους τομείς των Ανθρωπιστικών και Κοινωνικών Επιστημών καλύπτουν ένα ευρύτατο φάσμα θεμάτων και ενδιαφερόντων. Βασικός άξονας των εφαρμογών είναι η μελέτη της επίδρασης των νέων Τεχνολογιών στην ανθρώπινη σκέψη, αντίληψη, εργασία και δημιουργία, στις κοινωνικές σχέσεις, στην εκπαίδευση, στις επιστήμες, στην πολιτική και πολιτιστική δράση, καθώς και της επίδρασης της ανθρώπινης παρουσίας, νόησης και συμπεριφοράς, ατομικής και ομαδικής στην ίδια την επιστήμη της Πληροφορικής και των Επικοινωνιών. Η κατεύθυνση αυτή ανταποκρίνεται τόσο στη διεθνή πραγματικότητα και τις εκπαιδευτικές και ερευνητικές ανάγκες του χώρου της Πληροφορικής, όσο και στη φυσιογνωμία του Ιονίου Πανεπιστημίου, τις ανάγκες του Ιονίου χώρου, αλλά και του Ελληνικού χώρου γενικότερα.

Η κατεύθυνση στις Ανθρωπιστικές και Κοινωνικές Επιστήμες δε σημαίνει απλά έμφαση σε εφαρμογές της Πληροφορικής στους αντίστοιχους τομείς, αλλά κυρίως διεπιστημονικότητα στην μεθοδολογία και στους τρόπους ενσωμάτωσης των νέων τεχνολογιών στο σώμα των αντίστοιχων γνωστικών πεδίων. Οι τομείς ενδιαφέροντος της κατεύθυνσης είναι: α) Υπολογιστική Γλωσσολογία, β) Ιστορική και Πολιτισμική Πληροφορική, γ) Ψηφιακή Διαδρασιακή Τηλεόραση, δ) Βιντεοπαιχνίδια, και ε) Συστήμα Πολυμεσικής Επικοινωνίας και Διάδρασης από Απόσταση.

Γνωστικά πεδία που εντάσσονται στα ενδιαφέροντα αυτής της κατεύθυνσης είναι:

- Επικοινωνία Ανθρώπου-Υπολογιστή
- Τεχνητή Νοημοσύνη
- Τεχνολογία Ψυχαγωγικού Λογισμικού
- Επεξεργασία Φυσικής Γλώσσας
- Γραφικά Υπολογιστή και Επεξεργασία και Εικόνας
- Σχεδιασμός και Διαχείριση Πολυμέσων
- Κοινωνικά και Συνεργατικά Συστήματα

Β. Πληροφοριακά Συστήματα

Τα Πληροφοριακά Συστήματα (ΠΣ) έχουν καταστεί σήμερα, ένας κρίσιμος παράγοντας της παραγωγής, των υπηρεσιών και της διοίκησης των οργανισμών. Η αποτελεσματική και αποδοτική χρήση των τεχνολογιών της πληροφορίας και επικοινωνίας (ΤΠΕ) είναι ένα σημαντικό στοιχείο στην επίτευξη ανταγωνιστικού πλεονεκτήματος για εμπορικές επιχειρήσεις και ποιοτικών υπηρεσιών για κυβερνητικούς και μη οργανισμούς. Κατά συνέπεια, οι ΤΠΕ/ΠΣ είναι σήμερα αναπόσπαστο τμήμα της στρατηγικής κάθε οργανισμού, μικρού ή μεγάλου, δημόσιου ή ιδιωτικού.

Τα ΠΣ, ως πεδίο Πανεπιστημιακής έρευνας και εκπαίδευσης, ξεκίνησε από την δεκαετία του 1960, όταν οι οργανισμοί επέκτειναν τη χρήση των τεχνολογιών της πληροφορίας για την υποστήριξη λειτουργικών διαδικασιών λήψης αποφάσεων καθώς και στρατηγικής του ανταγωνισμού και παράλληλα, έτσι, προς πανεπιστημιακά προγράμματα σπουδών σχετικά με την διαχείριση οικονομικών πόρων και ανθρώπινου δυναμικού, προέκυψε η ανάγκη για τη δημιουργία προγραμμάτων σπουδών για τη διαχείριση των τεχνολογιών της πληροφορίας.

Τα γνωστικά αντικείμενα που πρέπει να κατέχουν οι επιστήμονες Πληροφοριακών Συστημάτων προσδιορίζονται στο ACM Model Curriculum and Guidelines for Undergraduate Degree Programs in Information Systems (ACM IS 2002) και είναι :

- Βασικές αρχές Πληροφοριακών Συστημάτων
- Στρατηγική, Αρχιτεκτονική και Σχεδιασμός Ηλεκτρονικών Επιχειρήσεων
- Θεωρία και Πρακτική Πληροφοριακών Συστημάτων
- Λογισμικό και Υλικό για Τεχνολογίες Πληροφορικής
- Προγραμματισμός
- Δομές Δεδομένων, Αντικειμένων και Αρχείων
- Δίκτυα και Τηλεπικοινωνίες
- Ανάλυση και Λογικός Σχεδιασμός Πληροφοριακών Συστημάτων
- Βάσεις Δεδομένων και Εξόρυξη Δεδομένων
- Διαχείριση έργων Πληροφορικής

Λαμβάνοντας υπόψη τα παραπάνω γνωστικά αντικείμενα συγκροτήσαμε ένα συνεκτικό πρόγραμμα σπουδών για αυτή την κατεύθυνση ‘Πληροφοριακά Συστήματα, του Τμήματός μας."



---

