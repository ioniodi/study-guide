---
ref: establishment
title: "Ίδρυση"
excerpt: "Το Τμήμα Πληροφορικής του Ιονίου Πανεπιστημίου δημιουργήθηκε στο πλαίσιο του ΕΠΕΑΕΚ με το νόμο υπ’ αριθ. 3255 /2004 και λειτουργεί από το ακαδημαϊκό έτος 2004-05. Το Τμήμα δέχεται κάθε χρόνο 100 φοιτητές/τριες από το 2ο και 4ο επιστημονικό πεδίο και έχει ως αντικείμενο τόσο τη θεωρητική όσο και την εφαρμοσμένη Πληροφορική.

Η έδρα του Τμήματος Πληροφορικής βρίσκεται στην πόλη της Κέρκυρας. Η ταυτότητα του Τμήματος μπορεί να αναζητηθεί στη προσπάθεια του ελληνικού κράτους για την ίδρυση νέων τμημάτων στην ελληνική περιφέρεια με στόχο την προώθηση επιστημών ή επιστημονικών μεθόδων και αναζητήσεων που δεν καλύπτονται από προϋπάρχοντα τμήματα ΑΕΙ.

Το Τμήμα Πληροφορικής του Ιονίου Πανεπιστημίου έχει ως αποστολή και σκοπό:

- Να καλλιεργεί και να προάγει την Πληροφορική Επιστήμη, με ιδιαίτερη έμφαση στη θεωρία και τις εφαρμογές της Πληροφορικής στους τομείς των Ανθρωπιστικών και Κοινωνικών Επιστημών, καθώς επίσης και στο σχεδιασμό, την ανάπτυξη, τη λειτουργία και τη διαχείριση των πληροφοριακών συστημάτων.

- Να παρέχει στους φοιτητές εξειδικευμένες γνώσεις που θα τους επιτρέπουν να απασχοληθούν, πέραν των βασικών τομέων της Πληροφορικής, με την μελέτη, την έρευνα, κατανόηση και εφαρμογή, καθώς και με τις επιπτώσεις της εισαγωγής και χρήσης της Πληροφορικής Επιστήμης στην υποστήριξη των ποικίλων κοινωνικών, διοικητικών και οικονομικών δραστηριοτήτων.

Η δράση συνεπώς του Τμήματος μας είναι συμπληρωματική στη δράση των αντίστοιχων τμημάτων στον ελλαδικό χώρο και σαφώς προσανατολισμένη σε καινοτόμες εφαρμογές στις κατευθύνσεις των Πληροφοριακών Συστημάτων αλλά και των Ανθρωπιστικών-Κοινωνικών Επιστημών.

Η κατεύθυνση των Πληροφοριακών Συστημάτων αφενός, έχει καταστεί σήμερα, ένας κρίσιμος παράγοντας της παραγωγής, των υπηρεσιών και της διοίκησης των οργανισμών και αφετέρου η κατεύθυνση των Ανθρωπιστικών και Κοινωνικών Επιστημών ανταποκρίνεται τόσο στη διεθνή πραγματικότητα και τις εκπαιδευτικές και ερευνητικές ανάγκες του χώρου της Πληροφορικής, όσο και στη φυσιογνωμία του Ιονίου Πανεπιστημίου."

---

